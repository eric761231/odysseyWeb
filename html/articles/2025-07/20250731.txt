ODYSSEY 溯源課程 閱讀功課

星期四    第十四週
Thursday  Week Fourteen

子列子問關尹曰：
「至人潛行不窒，蹈火不熱，
行乎萬物之上而不慄。
請問何以至於此？」

關尹曰：「是純氣之守也，非知巧果敢之列。
居，予語汝！凡有貌變聲色者，皆物也，物與物何以相逾？
夫奚足以至乎先？
是形色而已。
則物之造乎不形而止乎無所化，
夫得是而窮之者，物焉得而止焉！
彼將處乎不淫之度，而藏乎無端之紀，
遊乎萬物之所終始，壹其性，養其氣，
合其德，以通乎物之所造。
夫若是以，其天守全，
其神無卻，物莫自入焉！
「夫醉者之墜車，雖疾不死。
骨節與人同而犯害與人異，其神全也，
乘亦不知也，墜亦不知也，
死生驚懼不入乎其胸中，是故遯物而不慴。
彼得全於酒而獨若是，而況得全於天乎？
聖人藏於天，故莫之能傷也。」
——莊子